Od semestru letniego 2022/2023 obsługa procesów związanych z pracami dyplomowymi realizowana jest wyłącznie w systemie USOS-APD. (http://apd.usos.pwr.edu.pl/)

 W USOS-APD zdefiniowane są dwie czynności:

zgłoszenie tematu pracy dyplomowej
zgłoszenie wniosku o zatwierdzenie tematu pracy dyplomowej
Zgłoszenie tematu pracy dyplomowej ma charakter ogólny i nie jest tożsame ze zgłoszeniem tematu do zatwierdzenia przez Komisję Programową Kierunku. Zgłoszenia tematu można dokonać nie przypisując studenta do tematu, a jedynie opublikować go w Katalogu, gdzie student może przeglądać dostępne propozycje tematów prac dyplomowych oferowane przez prowadzących.

Zgłoszenie wniosku o zatwierdzenie tematu pracy dyplomowej nastąpić może tylko wtedy, gdy do tematu zostanie przypisany student.

Zgłoszenie wniosku można przygotować:

na podstawie wcześniejszego zgłoszenia tematu pracy dyplomowej, gdy po opublikowaniu tematu w Katalogu zgłosi się do prowadzącego chętny student
z ominięciem zgłoszenia pracy dyplomowej – ścieżka ta jest polecana w sytuacji, gdy propozycja tematu pracy dyplomowej jest przygotowana dla konkretnego studenta.
Ze względu na specyfikę systemu USOS-APD należy zgłaszać temat bądź wniosek o zatwierdzenie tematu zgodnie z instrukcjami postępowania, z dbałością o poprawność językową i edytorską oraz zwracając uwagę na wymagania stawiane pracom dyplomowym. Zwrócenie promotorowi tematu z błędami możliwe jest dopiero na poziomie rozpatrywania go przez Komisję Programową Kierunku.

